Sugunɛbileni

Kɔji ye cogo ka ɲi, a ɲɛmajɔlen don. U bɛ don ji kɔnɔ dɔɔni-dɔɔni walisa a buru-buru kana wuli. Mɔgɔ bɛ se ka hali jɛgɛw ni kɔtɛw ye ji jukɔrɔ duguma.
Don dɔ u natɔ ka bɔ kɔɔ la, Ami ko : « Ne ma d’a la ko ne ka kɛnɛ. » Jɛnɛba ye a ɲininka : « Mun de don ? »
Ami y’a jaabi : « A bɛ ɲini ka waati bɔ, ni ne ye sugɛnɛ kɛ, joli bɛ bɔ ; hali ni ne ye banakɔtaa kɛ, tuma dɔ la, joli bɛ kɛ a la. Ani ne sɛgɛnnen bɛ tuma bɛɛ. »
Jɛnɛba ko : « O ma ɲi, nka a bɛ tɛmɛ. Ne fana b’a ye ko ne sɛgɛnnen don. Sani a ka daminɛ e ye fɛn dɔ kɔlɔsi wa ? »
Ami y’a jaabi : « Ayi, foyi… fo n’a kɛra ne sen-kalaw tun b’a la ka ne ŋɛɲɛ. »
Jɛnɛba ko : « Ne fana y’o kɔlɔsi n’yɛrɛ la. An ka mun kɛ ? »
Tile dama dɔ tɛmɛlen kɔ, Jɛnɛba ko : « Hali bi joli b’i sugunɛ la wa ? »
Ami y’a jaabi : « Awɔ ! »
Jɛnɛba koo : « A bɛ ne fana la hali sisan. » Ami ko a ma : « Ne sirannen don ! An ka kan ka taa dɔgɔtɔrɔ dɔ fɛ. »
Jɛnɛba koo : « Ne t'a dɔn ne bɛ min fɔ dɔgɔtɔrɔ ye. Ne sirannen don kosɛbɛ. »
Ami y’a jaabi : « An ka dɔn fɛn min don o ka fisa, dɔgɔtɔrɔ bɛna an dɛmɛ ka an kɛnɛya ka bɔ nin bana in na. »
Dɔgɔtɔrɔ ko u ma ko sugunɛbilenibana de b’u la. A y’a ɲɛfɔ u ye, a bɛ mɔgɔ sɔrɔ cogo min na. A bɛ sɔrɔ ji jɔlen de la, i n’a fɔ kɔjiw walama ba fitini minnu ji tɛ boli kosɛbɛ. Tumudenninw don minnu ka dɔgɔ ɲɛna yeli ma, o tumudenninw de bɛ nin bana in lase mɔgɔ ma. Ni mɔgɔ donna ji la, tumudenninw bɛ don a golo fɛ. Hali i tɛ bɔ a kalama, nka o kɔfɛ de i b’a kɔlɔsi k’i yɔrɔw b’i ŋɛɲɛ. Tumuw bɛ yɛlɛ joli siraw fɛ ka se fo i kɔnɔminɛnw ma. U bɛ taga sugunɛbara walama nuguw de kɔnɔ ka fanw da yen.
O bɛ tiɲɛni de kɛ. O de kɔsɔn joli bɛ kɛ banakɔtaa ni sugunɛ la. Tumufanw fana bɛ sɔrɔ u la.
Jatigila fila bɛ sugunɛbileni tumudenninw la, u bɛ balo minnu kɔnɔ : mɔgɔw ani kɔtɛdenninw. I b’a sɔrɔ ji ye cogo ka ɲi, a ɲɛmajɔlen don fana, nka n’i ye kɔtɛdenninw y'a la, o b’a jira ko farati bɛ a kɔnɔ doni la. Kɔɔ caman b’o cogo de la. Bana in tumudenninw bɛ sɔrɔ o kɔtɛdenw de kɔnɔ.
Kɔtɛw bɛ sɔrɔ ji jɔlenw de la, ji minnu tɛ boli. Sugunɛbileni tumuw bɛ bɔ kɔtɛ kɔnɔ walisa ka don mɔgɔ golo fɛ. N’u donna tuma min, u bɛ tiɲɛni caman kɛ. U fanw bɛ fiɲɛ bila mɔgɔ kɔnɔminɛnw la, ani o cogo de la a tigi bɛ joli ye a ka banakɔtaa n’a ka sugunɛ la.
Mɔgɔ tɛ bɔ a kalama ko fɛn donna i golo fɛ, nka o kɔfɛ, i fari b’i ŋɛɲɛ dɔɔni. Dɔgɔkun dama dɔ tɛmɛlen kɔ, a tigi b’a kɔlɔsi ko a bara jukɔrɔla b’a dimina. Kɔnɔboli fana bɛ se k’a tigi minɛ, ani a tigi bɛ joli ye a ka banakɔtaa ni a ka sugunɛ la. Joli de ye sugunɛbilenibana ka taamashyɛnba ye.
Sugunɛbileni bɛ mɔgɔ min na, a tigi bɛ se ka kɛ sababu ye k’a lase mɔgɔ wɛrɛw ma. O bɛ se ka kɛ sira min fɛ, ni a tigi ye banakɔtaa walima sugunɛ kɛ ji la. Bana fan minnu bɛ a tigi ka banakɔtaa ani a sugunɛ la, u bɛ bɔ. U bɛ sɔrɔ ka taa don kɔtɛ kɔnɔ, o la u bɛ yɛlɛma ka kɛ tumuw ye. O de kosɔn an ka kan ka a kɛ cogo bɛɛ la walisa an kana banakɔtaa ni sugunɛ kɛ ji la. An kana kɛ sababu ye ka nin lase mɔgɔ wɛrɛw ma !
Ami ni Jɛnɛba ye dɔgɔtɔrɔ ɲininka ni fura bɛ nin bana in na.
A y’u jaabi : « Fura bɛ sugunɛbileni na. A bɛ mɔgɔ min na, a tigi ka kan ka peeze. Fura bɛ di a ma ka kɛɲɛ ni a tigi kilo hakɛ de ye. A tigi ka kan ka fura ta siɲɛ kelen dɔrɔn, o kɔ o ye bana bannen ye. »
Jeneba ye a ɲininka : « Ni a bɛ mɔgɔ wɛrɛw la an ka so dun ? »
Dɔgɔtɔrɔ y’a jaabi : « A bɛ mɔgɔ o mɔgɔ la, o tigi ka kan ka fura kɛ ! Ni a tigi la mɔgɔ kɛnɛyara, a ka kan k’a yɛrɛ kɔlɔsi, bana in kan’a minɛ tugun ! »
Ami y’a ɲininka : « An ka kan k’a kɛ cogo di, walisa a kana an minɛ ? »
Dɔgɔtɔrɔ ko : « Aw b’a dɔn ko sugunɛbileni tumuw bɛ sɔrɔ ji jɔlenw de la. Aw ka kan k’aw mabɔ o jiw la ! »
Jɛnɛba ko : « An bɛ fɛn bɛɛ kɛ ji de kɔnɔ ! An bɛ ko kɔji la, an bɛ minɛnw ni finiw fana ko a la. Cɛw bɛ jigin ji la ka mɔni kɛ. Maloforo baara waati fana, an bɛ tilen ji la ka baara kɛ. »
Dɔgɔtɔrɔkɛ ko : « N’aw b’a fɛ ka fɛnw ko kɔ walima ba la, aw kana aw senw don ji la. Aw ka baara kɛ ni so ni bɛniwaruw ye ka jɔ geren kan. »
Ami ko : « An fɛ in kɔni, an te se k’o kɛ ! »
A y’a jaabi : « Aw bɛ se ka to aw ka fɔlɔ cogoya la ka to bana na, wala aw bɛ aw taabolokɔrɔ yɛlɛma walisa ka kɛnɛya. »
Jɛnɛba ko : « Ne kɔni b’a fɛ, ne kɛnɛma ka to. »
Dɔgɔtɔrɔ y’a jaabi : « O la, aw b’a dɔn aw ka kan ka min kɛ. »
Ami y'a ɲinika : « Mɔnikɛlaw ni forobinbɔlaw dun, u ka kan ka a kɛ cogo di ? »
Dɔgɔtɔrɔkɛ y’a jaabi : « O kɛra baara ye dɛ ! Tiɲɛ don Ami, dɔw te se ka u yɛrɛ bali ka don ji la, k’a sababu kɛ cogo wɛrɛ t’u bolo k’u ka denbayaw balo. San o san o mɔgɔw ka kan ka sugunɛbilenibana fura ta u ka jikɔnɔbaara tɛmɛlen kɔ. »
O cogo la, ni sugunɛbilenibana mɛna mɔgɔ la ka san caaman kɛ, k’a sɔrɔ a tigi m’a fura kɛ, a bɛ min lase a tigi ma, dɔgɔtɔrɔkɛ y’o ɲɛfɔ kosɛbɛ : « Ni sugunɛbilenibana tumuninw tora ka fan da ka taa ɲɛ tuma jan kɔnɔ, a tigi bɛ sɛgɛn kosɛbɛ. A tigi ka ɲɛgɛnɛbarani ni a ɲɛgɛnɛsira bɛ se ka jogin kosɛbɛ fo a ka dɛsɛ ka ɲɛgɛnɛ kɛ pewu. O kɔfɛ a tigi kɔmɔkiliw bɛ se ka tiɲɛ, o dun bɛ se ka na ni saya ye.
Nin bana in bɛ se ka na ni kansɛri ye ɲɛgɛnɛbarani ma, o dun furakɛli ka gɛlɛn kosɛbɛ. A bɛ se ka mɔgɔ biɲɛn fana tiyɛn. Ni mɔgɔ biɲɛn tɛ baara kɛ a ɲɛ ma, a tigi kɔnɔ bɛ se ka funnu, i n’a fɔ nin ja min filɛ yan, o ɲɔgɔn.
Ni ɲɛgɛnɛbilenibana mɛnna mɔgɔ la san caman, k’a sɔrɔ a tigi m’a fura kɛ, a bɛ se ka kɛ sababu ye hali a tigi te se ka den sɔrɔ. O bɛ se ka cɛ ni muso fila bɛɛ sɔrɔ.
Denmisɛn minnu bɛ tulon kɛ, walima u bɛ baara kɛ ji la, ni sugunɛbileni y’u minɛ, u mɔ bɛ gɛlɛya. U bɛ sɛgɛn waati bɛɛ. U tɛ se ka baara kɛ lekɔli fana na i n’a f’u tɔɲɔgɔnw. U ka kan ka fura kɛ a tuma la, min ka fisa o ye min ye, u kana tulon kɛ ji la tun. U man kan ka sugunɛ walima banakɔtaa kɛ ji la tun, walisa u kana kɛ sababu ye ka bana lase mɔgɔ wɛrɛw ma. »
Ami ye ɲininkali kɛ : « An bɛ se ka nin bana yɛlɛma mɔgɔw fɛ, an ka ko kɛta dɔw sababu la wa ? » Dɔgɔtɔrɔkɛ b’a cogoya fɔ : « Mɔgɔ o mɔgɔ, ni sugunɛbilenibana b’a tigi la, sugunɛbileni tumufanw bɛ sɔrɔ a tigi sugunɛ ni a banakɔtaaw la. Nka u tɛ se ka kɔgɔ fo n’u donna kɔtɛdenninw la ji kɔnɔ. Aw k’a dɔn k’a fɔ ko a tɛ yɛlɛma nka a bɛ sɔrɔ ji la. »
An ka fara ka ji nɔgɔ ni an ka sugunɛ ni an ka banakɔtaa ye ! An ka ɲɛgɛnw sen an na to ka do minnu kɔnɔ ! Ni i ye sugunɛ walima banakɔtaa kɛ ji la, i bɛ kɛ sababu ye ka bana lase mɔgɔ caman ma. O de kɔsɔn an ka kan k’an janto, an ka saniya walew la, walisa an kana kɛ sababu ye ka bana lase mɔgɔ tɔw ma.
Makɔrɔbaw ka kan ka denmisɛniw kalan, k’u kana taa tulon kɛ ji jɔlenw na. U ma kan ka banakɔtaa kɛ ji kɔnɔ, u ma kan ka sugunɛ fana kɛ ji la, walisa bana in kana jɛnsɛn !
Ji nafan tɛ ban an ka diɲɛ so sigi kɔnɔ. An bɛ fɛn bɛɛ kɛ n’a ye : An b’a min, an bɛ tobili kɛ n’a ye, an bɛ ko a la, an bɛ minɛnw ni finiw fana ko a la. An k’an janto an ka cogoya la, walisa an kana a nɔgɔ ni an ka banakɔtaa ni an sugunɛ ye !


Tungafɛtaa Badara ye Sidabana sɔrɔ cogo min na

Ala ka sebaaya la Badara taara a ka tungafɛtaa la, a ma baara bɔ baara la. A tora a ka baara la fo Ala ye garisɛgɛ ɲuman d’a ma. A y’a yɛrɛ lahinɛ, k’a kɔmɔgɔw fana lahinɛ. A jɔra a ka denkɛya jɔyɔrɔ la. O de kɔsɔn makɔrɔbaaw b’a fɔ ko, ni denkɛ bɔra a kana ɲinɛ a bɔkun kɔ.
Badara ye baara kɛ fo k’a fɛntigiya. A ɲɛ bɔra muso dɔ fɛ. A y’o furu. U ye waati jan kɛ ɲɔgɔn fɛ. Duɲa nɛɛma bɛɛ tun b’u kan.
Jaaja bana dɔ tun bɛ muso in na, a bɛ fɔ bana min ma ko SIDA. Fura ma sɔrɔ bana min na hali sisan. A kɛra sababu ye ka bana yɛlɛma Badara fɛ. Nka u fila si tun t’a dɔn ko bana b’u la. U ye san caman kɛ ɲɔgɔnfɛ o cogo la. U mana den o den sɔrɔ o bɛ sa.
Don dɔ la a jiginna cɛ hakili la, a n’a muso ka taa ɲɔgɔn fɛ a faso la. U y’u labɛn ka taa.
U taalen, u ye tuma jan kɛ ɲɔgɔn fɛ yen. I bɛ miiri fɛn o fɛn na k’a fɔ o bɛ sɔrɔ nafolotigi ka so, n’i taara Badara ka so, o bɛɛ tun bɛ sɔrɔ yen.
Sani Badara tun ka taa a ka tungafɛtaa la, o tun y’a sɔrɔ muso dɔ tun maminɛlen don a ye. A bɔlen kɔ tunga la, a somɔgɔw y’a wajibiya a k’o muso fana furu. A y’o furu. Bana in yɛlɛmana o muso fana fɛ. O kɛra sababu ye ka muso ka ɲɛnɛmaya tiɲɛ a bolo.
Kalo dama dɔ tɛmɛnen kɔ, bana ye Badara n’a muso fɔlɔ fila bɛɛ faga. O tɛmɛlen kɔ, kalo dama dɔ tugun, a muso filanan n’a den bɛɛ sara.
K’i yɛrɛ kɔlɔsi !
Ne bɛ fɛn min fɔ aw ye n baden, an filɛ tile min na bi, bɛɛ k’i yɛrɛ kɔlɔsi ka bɔ SIDA ma, ka d’a kan, SIDA ye bana min ye fura ma sɔrɔ a la. A mana mɔgɔ fɛn o fɛn minɛ a tɛ kɛnɛya tugun. San’i k’i jugu kɛlɛ, a ɲini k’a dɔn fɔlɔ. Ni an b’a fɛ, k’an yɛrɛ tanga ka bɔ bana ma, an ka kan k’a sɔrɔcogo dɔn.
Fɛn jumɛn de ye SIDA ye ?
Adamaden dalen bɛ cogo min na, bana misɛnni caman bɛ yen a farikolo bɛ se ka olu kɛlɛ a yɛrɛ ma. Misaliya la ni mura ye mɔgɔ min minɛ, hali n’i m’a furakɛ a bɛ kɛnɛya.
Nka ni SIDA ye mɔgɔ min minɛ, hali ni bana fitini y’o tigi minɛ a farikolo tɛ se k’o kɛlɛ tugun. O de kosɔn a bɛ fɔ ko SIDA bɛ mɔgɔ faga, ka d’a kan, n’a ye mɔgɔ fɛn o fɛn minɛ o tigi farikolo tɛ se ka bana foyi si kɛlɛ a yɛrɛ ma tugun.
SIDA ye Ala ka ɲankata ye wa ?
Mɔgɔ dɔw mirila ko, SIDA ye Ala ka ɲankata ye walasa ka jigin jɛnɛyakɛlaw kan. Badara y’a yɛlɛma a muso filanan fɛ, Badara dun ma jɛnɛya kɛ, a muso ma jɛnɛya kɛ, denmisɛnw fana m’a kɛ.
Mɔgɔ dɔw fana b’a miri ko, nin bana dilana walasa jɛɲɔgɔnmaw ka siga ɲɔgɔn na. O dun fana tɛ tiɲɛ ye.
SIDA ni bana tɔw bɛɛ ye cogoya kelen ye, sɔrɔcogo b’u la. N’an b’a dɔn a bɛ mɔgɔ minɛ cogo min na, o b’a to, an bɛ se k’an yɛrɛ tanga ka bɔ a ma. O cogo de la, mɔgɔ bɛ se k’i yɛrɛ tanga SIDA ma.
Ni SIDA ye mɔgɔ minɛ, a tigi bɛ se ka kɛnɛya wa ?
Mɔgɔ dɔw b’a miiri ko nasaraw de ye SIDA bana dilan. O tɛ tiɲɛ ye. N’u tun y’a dilan, u tun na fura dilan a la.
Nka SIDA bɛ nasaraw faga cogo min na bɛ farafinw faga o cogo kelen na.
Fura tɛ yen min bɛ se ka SIDA bana furakɛ. SIDA bɛ mɔgɔ min na, fura bɛ yen minnu bɛ se k’o tigiw dɛmɛ k’a to balo la san caman.
SIDA bɛ mɔgɔ minɛ cogo di ?
1. SIDA bɛ mɔgɔ minnu na, a fanba y’a sɔrɔ cɛ ni musoya sira de fɛ.
2. Cogo wɛrɛ la, mɔgɔ bɛ se k’a sɔrɔ joli sira fɛ. Misaliya la: Ni laamu ye SIDA bagatɔ tigɛ, walima pikiribiɲɛ k’a sɔgɔ, o laamu kelen ka mɔgɔ wɛrɛ tigɛ walima o biɲɛ kelen, o cogo la SIDA bɛ yɛlɛma a tigi fɛ.
Nka, a fanba bɛ sɔrɔ cɛ ni musoya sira de fɛ.
Min ye denyɛrɛniw ye : ni den wolola ni SIDA bana ye, a san fɔlɔ la a tɛ se ka dɔn k’a fɔ ko SIDA b’a la. SIDA bɛ denba min na, a ma kan ka sin di den ma. A ka kan k’a ladumuni cogoya wɛrɛ la, k’a hakili to a la kosɔbɛ.  Den fari mana kalaya dɔrɔn, a ba ka kan ka taa n’a ye dɔgɔtɔrɔso la.
Mɔgɔ bɛ se k’a dɔn cogo di ko SIDA banakisɛ b’a joli la ?
A tigi ka kan ka taa a joli sɛgɛsɛgɛ dɔgɔtɔrɔso la. O cogo dɔrɔn de la mɔgɔ bɛ se ka d’a la ko SIDA b’a la, walima a t’a la. O bɛ kɛ dɔgɔtɔrɔso dɔw la fu Mali kɔnɔ. A caman jaabi tɛ mɛn, a bɛ se ka dɔn lɛri kelen ɲɔgɔn kɔnɔ.
SIDA bagatɔ ka kan k’a yɛrɛ kɔlɔsi mun de la ?
Mɔgɔ kelen-kelen bɛɛ ka kan k’i yɛrɛ minɛ ka bɔ jɛnɛya ma. An ka kan ka tilen an jɛɲɔgɔnw ye ! Nka, e min ko e tɛ se k’i sigi yɔrɔ kelen na, i ka kan ka manani k’i tagamaɲɔgɔn ye.
Mɔgɔ dɔw b’a miri ko, bana in bɛ sɔrɔ manani de fɛ ka jɛnsɛn. O tɛ tiɲɛ ye ! Manani ye fɛɛrɛ ɲuman ye, min bɛ se ka e n’i jɛɲɔgɔn tanga ka bɔ SIDA ma. Ka SIDA to i la, n’i ye manani kɛ bolokɔfɛfɛn ye, i bɛ kɛ mɔgɔ wɛrɛw ka bɔnɛ sɔrɔ sababu ye. I ni mɔgɔ wɛrɛw ka to ka jɛ minɛ na, minnu bɛ se ka joli bɔ mɔgɔ la, o fana ye farati ye, i n’a fɔ laamu, miseli walima dakobɔrɔsi.
SIDA bagatɔ ka kan k’a yɛrɛ minɛ cogo di ?
Ni SIDA bana b’i la, i jigi kana misɛnya i ka ɲɛnɛmaya la. I bɛ se ka to ɲɛnɛmaya la san caman k’a sɔrɔ a ma i bin. Tiɲɛ don, i tɛ se ka kɛnɛya, nka fura bɛ yen minnu bɛ se k’i fari dɛmɛ a fanga kana ban. O furaw bɛ di banabagatɔ ma a waati la fu. I kana a miiri ko i ka ɲɛnɛmaya nafa banna ko SIDA bana b’i la. I k’i yɛrɛ minɛ ka ɲɛ, ka dumuni nafamaw dun (vitamini ka ca dumuni minnu na : jiridenw, jiribulu minnu bɛ kɛ na na). I kana i ban teriya la, i jija a la, ka d’a kan ni bana b’i la, i t’a fɛ ka to i kelen na. Ni SIDA b’i la i ka kan k’i hakili to i fari la ka tɛmɛ fɛn bɛɛ kan. I mana, hali fɛn fitini kɔlɔsi i la, i k’i teliya ka taa dɔgɔtɔrɔso la.
SIDA bagatɔ ka kan ka mun de kɛ walasa mɔgɔ wɛrɛw ka kisi ?
I kɔlɔsi i kana bana lase mɔgɔ wɛrɛ ma ! A ka c’a la SIDA bagatɔ bɛ SIDA lase a jɛɲɔgɔn ma. I ka manani don walasa i jɛɲɔgɔn ka kisi. A fɔlɔ fɔlɔ mɔgɔ kelen kelen bɛɛ ka kan ka kɛ ladiri ye a jɛɲɔgɔn ma, jango SIDA bɛ mɔgɔ minnu na ! N’i tɛ se k’i yɛrɛ minɛ, manani y’i kan waajibi ye walasa i kana kɛ bɔnɛ sababu ye mɔgɔ wɛrɛw ma.
Joli sɛgɛ-sɛgɛ
Ɲɔgɔn dɛmɛ ko ɲuman bɛ yen bi SIDA bana kɛlɛli la : k’i joli sɛgɛ-sɛgɛ ni SIDA t’i la. Ni furu fɛn o fɛn bɛ kɛ, a ɲinilen don cɛ ni muso fila bɛɛ fɛ, u ka taa u joli sɛgɛ-sɛgɛ ni SIDA t’u dɔ la kelen na. O joli sɛgɛ-sɛgɛ bɛ kɛ dɔgɔtɔrɔsow la. Ni SIDA ma ye u fila si la, furu bɛ se ka kɛ, baasi t’a la. Nka n’a yera u dɔ la kelen na, o kɔni Ala ka na ni hɛrɛ ye ! Dɔgɔtɔrɔ bɛ se ka fɛɛrɛ dɔw fɔ minnu bɛ se k’a to a kana juguya.
An ka Badara lajɛ : Ni a tun y’a dɔn ko SIDA b’a muso la, bɔnɛ fɛn o fɛn jigina u kan, u tun bɛ se k’olu bɛɛ bali. A muso yɛrɛ n’a ka bana bɛɛ, dɔgɔtɔrɔw tun bɛ se k’a dɛmɛ. O la, a tun bɛ mɛn ɲɛnɛmaya la.
Fɛn minnu te SIDA bana yɛlɛma mɔgɔ fɛ k'aw to jɛ la :
- k'i bolo don a bolo o te basi ye,
- ka dumuni kɛ minɛn kelen na
- walima ka aw min jifilen kelen na. 
Nin kow si te se ka SIDA yɛlɛma mɔgɔ fɛ.
Cɛ ni musoya sira fɛ, ani joli sira fɛ, olu dɔrɔn de be se ka SIDA yɛlɛma mɔgɔ fɛ.
K’i janto i ka kurusi jala la, o ye hɔrɔnya ye.An ka kan k’an hakili t’o la kosɔbɛ.

Ala ye nin hɛrɛ min d’an ma, a k’an dɛmɛ n’a minɛ ko ɲuman ye hakilitigiya kɔnɔ !

Ala k’an kisi
ka bɔ SIDA bana ma !


Waranikala ni korokara Balo ɲuman

Don dɔ, waranikala ko a muso ma : Ne de ye baganw bɛɛ la nafolotigi ye. Baw ni shɛw bɛ n fɛ, ani nakɔforo ni yiriden ni nakɔfɛn caman. N bɛ baara kɛ ni n fanga ni n barika ye don o don. An bɛ t’an ka yiridenw ni nakɔfɛnw feere sugu la don o don, ka segin ni wari caman ye an ka so. Munna gololabana b’anw na ? Munna joli b’an denw fari la, ka tila k’u ɲɛda n’u kɔnɔbaraw funu-funu. A n’a muso y’u hakili jakabɔ waati jan. O kɔ, a muso ko : I ka kan ka t’a ɲɛfɔ korokara cɛkɔrɔba ye. Ale hakili ka bon wa fɛn bɛɛ jaabi b’a bolo.
O kɛlen waranikala taara korokara ɲini.
A ma mɛn, waranikala ye korokara ye. Korokara tun bolodegunnen don a ka baara la. A tun bɛ ka mangoro mɔnnenw tɔmɔ. U ye ɲɔgɔn fo. Waranikala ye korokara ɲininka : I muso ka kɛnɛ wa ? Korokara ko baasi t’a la, a bɛ foro la ka tiga fɔri. Korokara fana ye waranikala ɲininka a ka denbaya la : A ko i muso n’i denw ka kɛnɛ ? Waranikala ko n muso bɛ so bi. A sɛgɛnnen don kojugu, a tɛ se ka baara kɛ. An denw fari bɛɛ kɛlen don joli ye ka tila k’a funu. Ala ye nafolo caman d’an ma, nka kɛnɛya ɲɛnama t'an golo la. An bɛ se ka mun de kɛ ? Fura b’i bolo farikolosɛgɛn ni joli ta fan fɛ wa ?
Korokara cɛkɔrɔba y’a sigi k’a miiri. A balala ka wuli k’a jɔ, a ko : Fura dɔ bɛ yen aw ka bana na ! Aw mago bɛ dumuni na min b’aw farikolo tanga banaw ma ani k’a sinsin. Waranikala ko : Ne ma deli k’o dumuniw ko mɛn abada ! U bɛ sɛnɛ min ? U da ka gɛlɛn wa ? Korokara ko : Aw ka nafolo fanba bɛ taa nin dumuni ninnu na, nka aw bɛna kɛ fɛntigi ye tuguni, ka d’a kan, aw bɛna kɛnɛya sɔrɔ. Na n ka so, n bɛna o dumuni kɛrɛnkɛrɛnnen ninnu yira i la.
Korokara ni waranikala taara korokara ka so. Waranikala y’a sigi dukɛnɛ na waati min korokara donna so kɔnɔ ka taa dumuni kɛrɛnkɛrɛnnen ninnu ta. Sɔɔni a bɔra nin segi dɔ ye k’o sigi waranikala kɔrɔ. Waranikala kabakoyara. Lenburuba ni namasa ni manje ni mangoro ni tomati ni karɔti ani shu de tun bɛ segi in kɔnɔ. Waranikala ko : Ninnu tɛ dumuni kɛrɛnkɛrɛnnen kɔni ye. Ne bɛ nin yiriden kelenw de sɛnɛ n ka forow kɔnɔ. Korokara y’a jaabi ko nin dumuni ninnu de bɛ farikolo tanga banaw ma. Aw bɛ mun kɛ aw ka yiridenw na ? Yala aw b’u dun wa ?
Waranikala y’a jaabi : Anw tɛ yiriden ni nakɔfɛnw foyi si dun, sabu la ne muso bɛ t’u bɛɛ feere sugu la. 
Cɛkɔrɔba ko : Aw ka gololabana n’aw denw ka farilajoli sababu ye yiriden ni nakɔfɛn dunbaliya de ye. I y’a fɔ n ye fana k’aw bɛ sɛgɛn aw yɛrɛ ma. Nin yiriden ninnu bɛ i n’a fɔ, fura min bɛ farikolo dɛmɛ k’a kisi banamisɛnniw ma, ka joliw nɔgɔya ani ka kɛnɛya sabati.
Waranikala ko : N’a b’o cogo la, n bɛn’a fɔ n muso ye, san’a ka taa a bɛɛ feere don o don, a ka dɔ mara so o ka kɛ an fana ka dunta ye.
Korokara tilala ka sogo, jɛgɛ, shɛfan, ani shɔ yir’a la ka sɔrɔ k’a fɔ a ye : N’aw b’a fɛ aw farikolo ka sinsin, aw ka kan ka nin dumuni ninnu de dun. Aw bɛ ninnu dun wa ?
Waranikala y’a jaabi : Ayi, anw tɛ nin fɛn ninnu dun. Ka baw ni shɛw faga sogo kama, o ye tiɲɛni ba ye sogo mana dun ka ban o y’a bannen ye. K’a sɔrɔ an ka laɲini de ye shɛfanw ka tɔrɔ ka kɛ shɛdenw ye baw fana ka wolo baden caman na.  
O kɔ korokara ko : I miiri kosɛbɛ. N’i b’a fɛ aw ka kɛnɛya sɔrɔ, aw ka kan ka balo ɲuman dun.
Waranikala y’a miiri minkɛ, a ko : N t’a fɛ ka n muso sɛgɛnnen ye kuma t’a banabagatɔ ma. N t’a fɛ ka denw fana kɔnɔbaraw n’u ɲɛdaw fununen ye. N bɛna nin dumuni kɛrɛn-kɛrɛnnen in lajɛ k’a dɔn i bɛka fɛn min fɔ n’o bɛ se ka n ni n ka denbaya dɛmɛ.
O kɔfɛ, waranikala seginn’a ka so : A ko a muso ma, i kan’an ka mangoro ni lenburuba ni namasa bɛɛ feere tuguni. O cogo kelen na, i ka kan ka shu ni karɔti ni tomati dɔ mara an ye fana. K’a daminɛ bi la, an ka duden kelen-kelen bɛɛ ka kan ka yiriden kelen ni nakɔfɛnw dun don go don. An ka kan ka tiga ni shɔ caman dun. I ka to ka shɛfan ni sogo dɔ fana dilan ka d’an ma. A muso tun hakila a kungolo tiɲɛna. Nka muso in tun ye furumuso ɲuman ye, a y’a cɛ ka kuma bonya.
O cogo la, denbaya bɛɛ ye yiridenw ni nakɔfɛnw ni shɛfanw ni sogo ni tiga ani shɔ dunni daminɛ. Kalo kelen kɔfɛ, waranikala y’a jateminɛ k’u ka gololabana bɛ ka nɔgɔya. A denw ka joliw kɛnɛyara. Hali n’u bɛ tilen baara la foro kɔnɔ, caman bɔra u ka farikolosɛgɛn na.
Waranikala ko a muso ma : An teri korokara hakili ka bon dɛ. An kan ka tugu a ka ladilikanw kɔ. An ka dumuniw dun minnu bɛ farikolo sinsin ani k’a tanga don o don.
Waranikala ka nin ziri in bɛ ka ɲɛfɔ anw adamadenw de ye.
K’an kɔnɔbaraw fa kini ni to ni basi dɔrɔn na, an tɛ se ka kɛnɛya sɔrɔ o cogo la. Ala ye fɛn ɲuman caman da, an ka kan k’an ka dumuni duntaw falen-falen ka d’a kan dumuni bɛɛ n’a jɔyɔrɔ don : 
Vitamini caman bɛ yiridenw ni nakɔfɛnw na minnu b’an farikolo tanga banamisɛnniw ma. Poroteyini bɛ sogo ni shɛfan ani nɔnɔ na, a bɛ denmisɛnniw mɔdiya. Musokɔnɔmaw ni den bɛ muso minnu sin na, olu fana mago bɛ poroteyini caman na. U jɔyɔrɔba bɛ farikolo ni sɛmɛ ani hakili ka mɔdiya la. Ni se t’an ye ka sogo walima jɛgɛ san, an bɛ se k’an yɛrɛ dɛmɛ ni tiga ni shɔ ye. Poroteyini bɛ sɔrɔ olu fana na.
E min ye baganmarala ye, e min bɛ mɔnikɛla ye, kan’i ka fɛnw bɛɛ feere wari dɔrɔn kama. N’aw b’a fɛ ka fangalabaara kɛ aw n’aw ka denbaya bɛɛ mago bɛ dumuni nafama na, walasa ka to kɛnɛya la. Wari dɔrɔn tɛ se ka ko bɛɛ kɛ, duden kelen-kelen bɛɛ ka kɛnɛya de nafa ka bon.
Bɛɛ tɛ se ka kɛ setigi ye, nka dutigi kelen-kelen bɛɛ be se k’a ka dudenw mara n’a yɛrɛ ka taabolo ye. San’i k’i miiri i ka nafolo sɔrɔta la, i hakili to i muso ni denw an’i yɛrɛ ka kɛnɛya la. Ka d’a kan ni kɛnɛya t’i la nafolo tɛna mago ɲɛ i ye. Kana ɲinɛ ko kɛnɛya ka fisa ni wari ye dɛ.
Munna mɔgɔ bɛ dumuni kɛ ?
Adamaden farikolo dilannen don i n’a fɔ bolimafɛnw motɛri : Ni esansi t’a kɔnɔ, a tɛ se ka baara kɛ ! Ni mɔgɔ tɛ dumuni kɛ, a tɛ se ka foyi si k’a yɛrɛ ye. Dumuni nafama bɛ farikolo sinsin, ani ka se k’a dɛmɛ ka baarakologirinw kɛ, ka taama walima ka hakilila ɲumanw sɔrɔ.
A bɛ fɔ ko : « Denmisɛnw ka dumuni nafama dun walasa u ka janya ani ka fanga sɔrɔ ! » O ye tiɲɛ ye ! Dumuni dɔw jɔyɔrɔ ka bon kolo sinsinni na, dɔw bɛ bu sigi ka ɲɛ, dɔw bɛ fanga di kunsɛmɛ ma. Balodɛsɛ bɛ denmisɛnni min na, o tɛ fanga sɔrɔ w’a mɔ te diya.
An ka dumuniw tilalen don ni kulu saba ye :
+ poroteyini (proteines)
+ sukoro ni suman (glucides) 
+ tulu (lipides) 
Poroteyiniw ye farikolo jɔlanw ye min bɛ denmisɛn dɛmɛ ka bɔ a yɛrɛ la. O de la, denmisɛnw ka kan ka shɛfan ni sogo caman dun ka tɛmɛ balikuw kan. Musokɔnɔma fana kan ka poroteyini dun, walasa a den ka mɔ kɔnɔbara la ka ɲɛ. A b’a to denbatigiw yɛrɛ bɛ sinji ɲuman sɔrɔ k’u denw balo ka ɲɛ.    
Sogo, jɛgɛ, shɛfan ani nɔnɔ olu ye dumuniw ye poroteyini bɛ minnu na. Poroteyini bɛ shɔ ni tiga fana na.
Gilisidi bɛ fanga d’an ma, an ka se k’an ka tile baaraw kɛ. Olu de ye farikolo motɛri esansi ye.
Misali la, muso min bɛ tile baara la kabaforo la, o mago bɛ dumuniba la ka tɛmɛ muso min bɛ kɔri parata la kan. Cɛ min bɛ baarakolo gɛlɛn kɛ, o mago bɛ dumuniba la ka tɛmɛ mɔbilibɔlila kan.
Gilisidi bɛ malo ni ɲɔ ni makɔrɔni ni woso ni ku ani buru bɛɛ la. Sukaro fana ye gilisidi dɔ ye. Nka an ye minnun fɔ sanfɛ olu nafa ka bon an ma ka tɛmɛ sukaro kan. Sukaro man ɲi an ka kɛnɛya ma.
Tuluw bɛ kisɛya d’an ma ka tɛmɛ gilisidiw kan. Tulu dɔw bɛ yen minnu ka ɲi kɛnɛya ma. Olu bɛ sɔrɔ yiridenkisɛw la ani yiri dɔw, i n’a fɔ bɛnɛ kisɛ, tiga, shikɔlɔ ani jɛgɛ. Tulu min bɛ bɔ baganw na o bɛ sɔrɔ sogo ni nɔnɔ na. Tulu dungojugu man ɲi kɛnɛya ma, jango mɔgɔ minnu bɛ tilen ka sigi, u tɛ baara kɛ.
Poroteyiniw ni gilisidiw ani tuluw bɛ an ka dumuni duntaw fanba la.
Ninnu bɛɛ kɔfɛ, Ala ye an ka dumuniw dilan ni fɛn misɛnnin nafama dɔ ye, minnu nafa ka bon an farikolo ma. Olu bɛ wele ko vitaminiw.
Vitaminiw ye fɛn fitiniw ye, nka u bɛ baaraba kɛ an ka kɛnɛya nasira la. Waranikala ka dudenw si tun man kɛnɛ ka sababu kɛ vitaminitanya ye. Vitamini suguya caman bɛ yen. Vitamini suguya ka ca ni mugan ye, misali dɔw filɛ :
Vitamini A : O caman bɛ sɔrɔ biɲɛ ni shɛfan ni karɔti ni mangoro ni tomati ni wosobulu ani epinari la. O b’a yira ko vitamini A bɛ dumunifɛn ɲɛ bilemanw ni ɲugu jimanw la. Vitamini A ka ɲi ɲɛ ma, a b’a to mɔgɔ bɛ se ka yeli kɛ hali dibi la.
Vitamini C bɛ sɔrɔ yiridenw ni nakɔfɛn kɛnɛw na kɛrɛn-kɛrɛnya la yiriden kumunenw i n’a fɔ lenburukumu, lenburuba, buyaki ani mangoro, nka a bɛ sɔrɔ shu ni puwavuru fana na. A bɛ banamisɛnniw kunbɛn ka joliw kɛnɛya teliyala.
Vitamini D jɔyɔrɔ ka bon kolo sinsinni na. A be sɔrɔ shɛfan na ani jɛgɛ ni tuluw la.
Dumuni bɛ taa farikolo fan jumɛn ?
N’an ye dumuni kɛ, a bɛ sira jan taama an kɔnɔbara la. O sira bɛ daminɛ da kɔnɔ ka taa laban kɔfɛla la. Baara caman bɛ kɛ o yɔrɔ fila ni ɲɔgɔn cɛ. Dumuni kɔnɔfɛnw bɛ tila-tila ka taa yɔrɔw la a nafa ka bon yɔrɔ min kan. Dumuni dɔw tɛ se ka yɛlɛma, olu bɛ labɔ. Nin sira in bɛ wele ko duminiyɛlɛma.
Da kɔnɔ : ɲinw bɛ yen, u be dumuni kari-kari k’a misɛnya. Daji bɛ fara dumuni kari-karilen kan k’a kununi nɔgɔya. Nɛn b’a dɛmɛ k’a furan ka jigin i n’a fɔ mɔgɔ bɛ furanni kɛ ni furanan ye cogo min. Dumuni shinen bɛ tɛmɛ kanfile fɛ ka taa furu kɔnɔ. N’a sera yen, ji caman bɛ far’a kan k’a yɛlɛma.
Waati dama dɔ kɔfɛ dumuni ɲagaminen bɛ tɛmɛ n’a ka taama ye, a bɛ bɔ furu kɔnɔ ka taa nugu la. Nugu ye suguya fila ye : fɔlɔ nuguden, o ka jan kosɛbɛ ani k’a misɛnya ; o kɔ nuguba.
Ji minnu farala a kan, olu bɛ poroteyiniw ni gilisidiw ni tuluw toli, walasa u ka mago ɲɛ an farikolo ye. Joli bɛ fɛn nafamaw bɛɛ ta nuguden na, k’u lase farikolo fan tɔw bɛɛ ma. O de bɛ farikolo barika.
Ni dumuni sera nuguba la ka ban, a ji bɛɛ bɛ sama ka bɔ a la. Fɛn o fɛn tɛ mago ɲɛ farikolo ye, a laban na, olu bɛ bɔ.
Munna an kɔnɔ bɛ ja tuma dɔw la ?
Fu caman bɛ dumuni dɔw la. An farikolo tɛ se k’u yɛlɛma, nka u bɛ nugu dɛmɛ a ka baara la ani ka kɔnɔja kɛlɛ. Fuw bɛ ji dɔɔni mara, fo ka se dumuni yɛlɛmani ma ka ban, walasa banakɔtaa kana ja k’a kari-kari.
Fu bɛ sɔrɔ yiridenw ni nakɔfɛn kɛnɛw na. Fu bɛ sumaw fana na minnu bu ma bɔ u la. Malo wusulen ka fisa ni wusubali ye. To ni mɔni tobilen ɲɔ ni kaba buma ye, o bɛ se k’an ka don o don dumuni duntaw fu caya.
Munna dumuni bɛ taa mɔgɔ sira jugu fɛ tuma ni tuma ?
Dumuni tɛmɛsira bɛ fiɲɛ tɛmɛsira cɛtigɛ gɔnɔ na. Dumini bɛ kunu waati min, fiɲɛ tɛmɛsira bɛ datugu o waati. Fiɲɛsira datuguli mana sumaya hali dɔɔni, dumuni dɔ bɛ tɛmɛ a fɛ. N’o kɛra ninakili bɛ fereke. O bɛ sɔgɔsɔgɔ jugumanba bila mɔgɔ la, fo ka dumuni bɔ sira jugu fɛ.
Munna mɔgɔ bɛ girinti tuma ni tuma ?
K’an to dumuni na, a bɛ se ka kɛ fiɲɛ bɛ ɲagami an dakɔnɔ dumuni na ani an b’o ni dumuni kunu ɲɔgɔn fɛ. Sangani kɔfɛ fiɲɛ b’a lajɛ ka bɔ furu kɔnɔ, a bɔtɔ bɛ mankan bɔ. O de bɛ wele ko girinti.
Ka kuma kuncɛ
N’aw b’a fɛ k’aw denw ladiya, aw kana bisiki ni bɔnbɔn ni sukaromafɛnw san u ye. A ka fisa aw ka tiga ni tamaro ni sebe ni tɔmɔnɔ ni cɔkɔn ni karɔti ni mangoro ani yiriden wɛrɛw d’u ma walima jɛgɛ yirannen.
Ala ye fɛn ɲuman minnu d’an ye, an k’olu dun an denbayaw ka lafiya kama.


Sumayabana

Sumayabana be bɔ mini?
Sumayabanakisɛ bɛ balo sosomuso de kɔnɔ. O sosomuso bɛ bɔ yɔrɔ nɔgɔlenw ni jisigiyɔrɔw de la. Kɛrɛn-kɛrɛnya la, jisigiyɔrɔw kɛrɛfɛ, u bɛ balo yen. Sosomuso bɛ fan da ji kan. Sani a ka fan da, a bɛ wajibiy’a kan a ka taa joli min. O cogo la, ni su kora u bɛ bɔ ka mɔgɔw kin.
Ni dugu bɛ fɛ ka jɛ, u bɛ yɔrɔ dogolen dɔ ɲini k’u dogo yen. Misaliyala bintu la, walima fini dulonnenw cɛma.
U ye fan minnu da ji kan, tile damadɔ kɔfɛ u bɛ yɛlɛma ka kɛ denw ye. Sani waati dama dɔ cɛ u bɛ fan wɛrɛw da.
Soso be sumayabana lase mɔgɔ ma cogodi ?
Sumaya bana te se ka sɔrɔ fo nin banakisɛw de ka don i joli la. Nin banakisɛw de bɛ wele ko banaden walima banalasari. Nin banakisɛ ka dɔgɔ ɲɛnayeli ma, wajibi don i ka masin dɔ de ɲini ka lagɛli kɛ n’o ye. N’u donna mɔgɔ joli la o de bɛ na ni sumaya ye.
A filɛ Laaji ye kamalen ye. A ka kɛnɛ kosɛbɛ, sumayabanakisɛ foyi si t’a joli la. Soso ka Laaji kin k’a joli min, a tɛ bɔ ni bana foyi si ye k’a sababu kɛ bana foyi si t’a joli la.
O tɛmɛlen kɔ, o soso ye Paata fana kin. Paata dun ka kisɛ bana bolo. Sumaya bana b’a joli bɛɛ la.
Soso y’a joli min min a bɔra ni banakisɛ fana ye. Tile fila a sabanan, o soso kelen taara Laaji kin tuguni. O cogo la, bana min bɛ Paata la, o yɛlɛmana Laaji fɛ.
Laaji tɛ bana o yɔrɔnin bɛɛ la. A tɛ foyi si kɔlɔsi a yɛrɛ la waati dama dɔ la. Dɔgɔkun fila tɛmɛlen kɔ, sumayabana bɛ sɔrɔ k’a yɛrɛ jira. Sumaya mago bɛ o waati hakɛ de la ka fanga sɔrɔ.
Tiɲɛ don u ka dɔgɔ ɲɛnayeli ma, nka u ka teli, fanga fana b’u la. U bɛ se ka tiɲɛni kɛ fana.
Soso ka kinni kɔfɛ, mun de bɛ kɛ farikolo la ?
U bɛ taama a joli la fo u ka taa se a biɲɛ ma. O cogo la, Laaji b’a ye ko a t’a cogo la. Fɛn dɔw bɛ joli la, fɛn kuru-kuruma bileman don (tubabuw b’a f’u ma globule rouge).
U bɛ nafa ba de lase farikolo ma. U bɛ fiɲɛ ni dumuni nafa lase farikolo fan bɛɛ ma.
Dɔgɔkun fila tɛmɛlen kɔ, banakisɛw bɛ jigin ka bɔ a biɲɛ na ka taa joli bɛɛ la. Banakisɛ kelen-kelen bɛɛ bɛ taa don joli fɛn kuru-kuruma bileman kelen na, ka wolo yen. N’u cayara tuma min kuru-kuruman nunu bɛ ci. Banakisɛw bɛ yala tuguni farikolo la ka taa kuru-kuruman bileman wɛrɛw ɲini. U bɛ to o cogo de la fo joli fɛn kuru-kuruman bilemanw bɛɛ ka tiɲɛ.
I ka kan ka sumayabana furakɛ joona. N’o tɛ banakisɛw bɛ cay’i farikolo la. O bɛ mɔgɔ sɛgɛn kosɔbɛ, k’a sababu kɛ fɛn kuru-kuruman bilemanw dɔgɔyali n’u fanga fana dɔgɔyali ye.
A bɛ dɔn cogodi k’a fɔ sumayabana  bɛ mɔgɔ la ?
1. Kungolodimi ni farikolodimi b’a tigi sɛgɛn.
2. Nɛnɛ bɛ kari a tigi la. A fari bɛ to ka kalaya. A bɛ to ka wɔsi. O bɛ kɛ wula da fɛ.
3. A tigi bɛ sɛgɛn tuma bɛɛ. Dali nege b’a tigi minɛ. Dumuni nege t’a tigi minɛ.
4. Dɔw bɛ fɔɔnɔ. Dɔw fana kɔnɔ bɛ boli.
N’i ye nin taamasiyɛnw ye mɔgɔ fɛn o fɛn na, i k’i teliya ka taa n’a tigi ye dɔgɔtɔrɔso la !
Sumayabana bɛ kɛ farati ye yɔrɔ min na
Ni mɔgɔ min fari kalayara, a tigi bɛ fɔɔnɔ ka tɛmɛ siɲɛ saba kan tile kɔnɔ, a bɛ yɛrɛyɛrɛ, a kanfasa bɛ ja, walima a hakili bɛ yɛlɛma waati ni waati, o tigi man kɛnɛ kosɛbɛ ! O bɛ se ka kɛ sumayabana walila kanfasajabana ye. Nin bana fila bɛɛ ye farati ba ye, min bɛ se ka dankarikɛ adamadenya la. I bɛ se k’a tigi fari sumaya ni fini ɲiginnen ye, ka fini ɲigin ka ji bisi ka bɔ a la k’a biri a tigi fari kan. A wajibiyalen don i ka taa n’a tigi ye dɔgɔtɔrɔso la. A man kan ka mɛn i ka so tugun. Nin bana ninnu tɛ se ka furakɛ ni dɔgɔtɔrɔso tɛ.
Sumayabana bɛ furakɛ cogo di ?
Sumaya fura caman bɛ yen. A caman ye furakisɛw ye. Pikiri ni sɔrɔmuw fana bɛ yen. Nka olu fila bɛ na kɔfɛ de, ni sumaya kɔgɔra, ni sumayabana mɛnna mɔgɔ fari la, walasa k’a tigi ni kisi fo wari caman de ka bɔ ka pikiri ni sɔrɔmuw kɛ. Nka ni waati ma di bana ma, ni furakisɛ dir’a tigi ma joona, o la a bɛ se sɔrɔ bana kan k’a sɔrɔ a ma sɛgɛn kosɛbɛ, wari caman fana ma bɔ.
Yala-yala fura bɛ fagali kɛ !
Fura ɲuman bɛɛ bɛ feere farimasi walima dɔgɔtɔrɔso la. Abada i kana fura san yala-yala fura feerela bolo walima bitigi kɔnɔ, i kana d’a la ko a bɛ se ka bana furakɛ. Fura kolonw don minnu tɛ se ka bana furakɛ, hali ni feerekɛla y’a f’i ye walama n’a sɛbɛnnen b’a foroko kan, ko a bɛ sumaya walima bana wɛrɛw furakɛ.
A y’aw kɔlɔsi ! Parasetamoli n’a ɲɔgɔn fura dimidalanw tɛ se ka foyi si kɛ sumaya banakisɛ la ! I kan’i yɛrɛ lafili : parasetamoli bɛ banabaatɔ dɛmɛ ka lafiya lɛri dama dɔ dɔrɔn kɔnɔ, nka sumaya banakisɛw bɛ caya ka taa ɲɛfɛ a tigi farikolo la.
Jolisɛgɛ-sɛgɛ k’a dɔn ni sumaya b’i la
An y’a ye ko ka fura ɲuman san nafa ka bon. Dɔgɔtɔrɔ de bɛ se ka fura sɛbɛn i kun, i ka kan ka min ta. A bɛ se k’i joli fana sɛgɛ-sɛgɛ k’i ka sumaya hakɛ lajɛ. O la, joli toni kelen bɛ ta ka lajɛ masin na. O lajɛlen kɔ dɔgɔtɔrɔ bɛ se k’a dɔn, i ka kan ka fura hakɛ min ta walasa bana ka ban.
Sumaya banakisɛw bɛɛ bɛ se ka kɛlɛ cogo di banabaatɔ farikolo la ?
Ni sumaya furakɛli daminɛna, an ka kan ka to ka fura ta ka taa ɲɛ, walima ka to ka pikiri ni sɔrɔmuw kɛ ka taa ɲɛ fo sumaya ka ban pew. An ka kan ka banakisɛw bɛɛ faga ka ban. N’u bɛɛ ma sa ka ban, o bɛ se ka sumaya segin tugun. O dun bɛ se ka kɛ sababu ye fana furaw tɛ se k’u ka baara kɛ tugun ka ɲɛ.
An kan ka mun de kɛ ni se t’an ye ka taa dɔgɔtɔrɔso la ?
Denbayatigi fɛn o fɛn sigiyɔrɔ ka jan dɔgɔtɔrɔso la, sumaya furakisɛ dɔw ka kan ka sɔrɔ a bolo kɔrɔ. Hali ni banabaatɔ foyi si t’i ka du kɔnɔ. I ka kan ka kinine 500 mg ni 300 mg hakɛ dɔ san, walasa don dɔ la ni mɔgɔ kɔrɔba walima denmisɛn dɔ banana so kɔnɔ, ni sumaya taamasiyɛnw don u ka se ka fura ta. I ka kan k’u san farimasi na, a tɛ san bɔlɔn fɛ, a tɛ san bitigi la. I ka kan k’u lasago yɔrɔ ɲɛnama na, bubaga ni denmisɛnw tɛ se k’u sɔrɔ yɔrɔ min na. N’a don sera kɛlɛkɛfɛn na sɔrɔ i bolo, k’i ka denbaya tanga ka bɔ sumayabana ma.
Furakɛli 
Ni mɔgɔ dɔ fari kalayara, n’i tɛ se ka taa n’a ye dɔgɔtɔrɔso la, i ka kan k’a furakɛli daminɛ :
Makɔrɔba ka kan ka kinini furakisɛ 500mg den saba ta tile kɔnɔ, tile duuru kɔnɔ. O bɛ bɛn furakisɛ tan ni duuru de ma. A ka kan ka lɛri seegin de don fura tali ni ɲɔgɔn cɛ. A ka kan k’a ta ni jimafɛn walima dumuni sukoroma de ye, mɔni walima buwasɔn. O tile duuru de la an bɛ se ka d’a la ko sumaya banakisɛ bɛɛ sara.
Denmisɛniw ka kan ka furakisɛ 300mg de ta. Olu fana ka kan k’a ta sɔgɔma, tilefɛ ani sufɛ tile duuru kɔnɔ. U b’a ta ni sukoromafɛn ye.
Muso kɔnɔmaw ani denmisɛniw
Olu ka dɔgɔtɔrɔso taali ye wajibi ye, sab'u ka sumayabana ka jugu. Denmisɛn minnu ma san duuru sɔrɔ ani musokɔnɔmaw ka kan ka taa dɔgɔtɔrɔso la joona. N’i y’a ye k’i den fari kalayara i teliya ka taa n’a ye dɔgɔtɔrɔso la, i kana waati ta.
Min ye musokɔnɔmaw ye, sumayabana bɛ se ka kɔnɔ tiɲɛ. O de kosɔn n’u taara dɔgɔtɔrɔso la, fura bɛ d’u ma k’a sɔrɔ bana kun ma ye fɔlɔ, walasa sumaya kan’u minɛ.
Denyɛrɛniw ka se fo denmisɛw san duuru ma ani musokɔnɔmaw, olu man kan ka furakɛ so kɔnɔ. U ka kan ka taa dɔgɔtɔrɔso la, sabu la u ka ko cogoya ka gɛlɛn. Dɔgɔtɔrɔ dɔrɔn de bɛ se k’u furakɛ ka ɲɛ.
Bana kunbɛn ka fisa ni bana furakɛ ye !An ka kan ka an ka yɔrɔw saniya sosow bɛ yɔrɔ minnu na. Ni dugu jɛra sosow b’u dogo yɔrɔ dogolenw de la, i n’a fɔ bin minnu bɛ falen so kɔfɛ. O la, an ka kan ka o bin nunnu tigɛ. U bɛ fan da jisigilenw kan, o jiw fana ka kan ka datugu. U bɛ so dibima yɔrɔw fana fɛ, i n’a fɔ fini dulonnenw kɔrɔ. So kɔnɔnan fana ka kan ka saniya.
An ka sosow bali ka gɛrɛ an na
Soso minnu bɛ sumaya lase mɔgɔ ma, u bɛ kinni kɛ, kɛrɛn-kɛrɛnya la ni su kora. Soso fagalanw bɛ yen an bɛ se ka minnu mɛnɛ an kɔrɔ k’u gɛn. Hali n’o se t’an ye an bɛ se ka yiri furabulu dɔw mɛnɛ, maliyirini walima sitoronɛli bulu.
An ka sosow bali ka don an ka sow kɔnɔ
Su fɛ i bɛ se ka sosofagalan ɲini ka sosow faga. N’i t’a fɛ ka wari bɔ fana, furabulu dɔw bɛ yen i n’a fɔ, siniwamatilatɔni bulu, sitoronɛli ani maliyirini bulu. I b’a jeni k’a sisi wuli i kɛrɛfɛ.
An ka yiridonw don an ka sodaw ni an ka finɛtiriw la, k'an ka so wow datugu. O bɛ soso bali ka don an ka sow kɔnɔ. Fɛn min ka fisa, o de ye an ka giriyasi don an ka soda ni an ka finɛtiriw la. A ka sɔrɔ waati bɛɛ u datugulen don. N’o bɔra a la, nafa tɛ sɔrɔ giriyasi la.
Ka soso bali k’i kin
Ni su kora, i ka kan ka fini bolojan ni kurusi sendajan de don. N’i bɛ fɛ ka kisi ka bɔ soso ma, ni fifalan b’i bolo i ka to k’i fifa n’a ye. N’i datuma sera ni sange b’i bolo, i ka don a kɔrɔ k’i da. N’a se b’i ye i k’a su sosofagalanji la. A bɛ soso bali ka don i fɛ sange kɔnɔ.
Ni kɛnɛma sigili ka d’i ye, i bɛ se ka sosotulu mu i la fɔlɔ. O bɛ sosow bali k’i kin, o man di sosow ye. U tɛ sig’i fari kan tugu. O tulu bɛ sɔrɔ bitigiw la. U b’a wele « pomati anti mustiki ».
Sumayabana man ɲi.A bɛ mɔgɔw bɔnɛ u ni na.Nka n’an b’a dɔn an bɛ se k’an yɛrɛ kɔlɔsi san’a ka tiɲɛli kɛ. An ka wuli k’an jɔ ka sumaya bana kɛlɛ. A tɛ se ka kɛlɛ n’an m’an yɛrɛ kɔlɔsi ka bɔ soso ma. N’a ye mɔgɔ min minɛ, an k’an teliya k’o tigilamɔgɔ furakɛ.


